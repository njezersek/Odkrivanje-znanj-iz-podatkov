Пе́рша світова́ війна́ — світова війна, глобальний збройний конфлікт, що розвивався перш за все в Європі з 28 липня 1914 до 11 листопада 1918 року, в якому брало участь 38 держав із населенням 1,5 млрд мешканців. У той час відома, як Велика війна (англ. The Great War, фр. La Grande guerre) або «Війна, щоб завершити усі війни», вона призвела до мобілізації понад 70 мільйонів військовослужбовців, у тому числі 60 мільйонів європейців, що робить її однією з найбільших війн в історії, а також одним із найсмертоносніших конфліктів в історії, який за оцінками істориків призвів до 8,5 мільйонів загиблих серед військових і 13 мільйонів серед цивільного населення. Низка геноцидів, які були результатом війни та пов'язана з нею пандемія іспанського грипу 1918 року спричинили багато додаткових мільйонів смертей у всьому світі. Конфлікт мав вирішальний вплив на історію першої половини XX століття.
28 червня 1914 року Гаврило Принцип, боснійський серб, який був югославським націоналістом і членом сербського військового товариства «Чорна Рука», вбив австро-угорського спадкоємця ерцгерцога Франца Фердинанда в Сараєво, що призвело до липневої кризи. У відповідь Австро-Угорщина висунула Сербії ультиматум 23 липня. Відповідь Сербії не задовольнила австрійців, і вони перейшли у військову площину. Мережа взаємопов'язаних альянсів розширила кризу та підлила до неї вогню, перетворивши двосторонню проблему на Балканах на кризу, яка стала проблемою більшої частини Європи. До липня 1914 року великі держави Європи були розділені на дві коаліції: Троїсту Антанту, що складалася з Франції, Росії та Великої Британії; і попередньо створений Троїстий союз Німеччини, Австро-Угорщини та Італії. Троїстий союз мав лише оборонний характер, що дозволило Італії залишатися поза війною до 26 квітня 1915 року, коли та приєдналася до союзних держав після погіршення її відносин з Австро-Угорщиною. Росія вважала за необхідне підтримати Сербію і схвалила часткову мобілізацію після того, як Австро-Угорщина 28 Липня 1914 року обстріляла артилерією сербську столицю Белград, яка знаходилась за кілька кілометрів від кордону. Увечері 30-го липня було оголошено повну російську мобілізацію; наступного дня, Австро-Угорщина та Німеччина зробили те ж саме, у той час, як Німеччина вимагала від Росії демобілізації протягом дванадцяти годин. Після невиконання Росією цієї вимоги, Німеччина оголосила Росії війну 1 серпня 1914 року, оголосивши таким чином підтримку Австро-Угорщині, яка послідувала за своїм союзником 6 серпня 1914 року. Франція розпочала повну мобілізацію на підтримку Росії 2 серпня 1914 року. Зрештою, Перша світова війна призведе до розколу європейського континенту на два великих протилежних союзи; союзні держави, до складу яких в першу чергу входять Сполучене Королівство Великої Британії та Ірландії, США, Франція, Російська імперія, Італія, Японія, Португалія, Греція, Сербія і Чорногорія; та Центральні держави, до складу яких, в першу чергу, входять Німецька імперія, Австро-Угорська імперія, Османська імперія та Болгарія.
Стратегія Німеччини щодо війни на два фронти проти Франції та Росії полягала в тому, аби швидко зосередити основну частину своєї армії на Заході, і розгромити Францію протягом 6 тижнів, а потім перекинути сили на Схід до того, як Росія зможе повністю мобілізуватися; Пізніше, даний план став відомий, як план Шліффена. 2 серпня Німеччина затребувала від Бельгії вільного проходу її територією, що було важливим елементом для досягнення швидкої перемоги над Францією. Коли в цьому було відмовлено, німецькі війська вторглися в Бельгію 3 серпня і того ж дня оголосив війну Франції; бельгійський уряд посилався на Лондонський договір 1839 року і, дотримуючись своїх зобов'язань за цим договором, Велика Британія оголосила війну Німеччині 4 серпня. 12 серпня, Англія та Франція також оголосили війну Австро-Угорщині; 23 серпня Японія стала на бік Великої Британії, захопивши німецькі володіння в Китаї та на Тихому океані. У листопаді 1914 року Османська імперія вступила у війну на боці Австро-Угорщини та Німеччини, відкривши фронти на Кавказі, в Месопотамії та на Синайському півострові. Війна велась на теренах колоніальних володінь імперій кожної держави (і залучала їх до війни), розповсюджуючи конфлікт на Африку та по всьому світу.
Просування Німеччини на територію Франції було зупинено в битві на Марні, і наприкінці 1914 року Західний фронт почав війну на виснаження, відзначену довгою серією окопних ліній, які мало змінилися до 1917 (навпаки, Східний фронт, відзначався значно більшими обмінами територій). У 1915 році Італія приєдналася до союзних держав і відкрила фронт в Альпах. Болгарія приєдналася до Центральних держав у 1915 році, а Греція приєдналася до союзників у 1917 році, розширюючи Балканах театр війни. Сполучені Штати спочатку залишалися нейтральними, хоча навіть будучи нейтральними, вони стали важливим постачальником військової техніки для союзників. Зрештою, після затоплення американських торгових суден німецькими підводними човнами, заяви Німеччини про те, що її флот відновить необмежені атаки на нейтральне судноплавство, і відкриття розвідкою інформацію про те, що Німеччина намагається підбурити Мексику до війни проти Сполучених Штатів, США оголосили війну Німеччині 6 квітня 1917 року. Підготовлені американські сили не прибували на фронт у великій кількості до середини 1918 року, але зрештою сягнули близько двох мільйонів військових.Хоча Сербія зазнала поразки в 1915 році, а Румунія приєдналася до союзних держав у 1916 році, але зазнала поразки в 1917 році, жодна з великих держав офіційно не вийшла з війни до 1918 року. Лютнева революція 1917 року в Росії призвела до заміни монархії Тимчасовим урядом, що згодом теж було усунено від влади та створено Радянську Соціалістичну Республіку, що уклала з Центральними державами Брест-Литовського мирний договір у березні 1918 року, припинивши участь Росії у війні. На той час, Німеччина отримала можливість перекинути значну кількість військ на Західний фронт. Використовуючи нову тактику, німецький березневий наступ 1918 року спочатку був успішним. Союзники відступили й утрималися від контратак. Останні німецькі резерви були вичерпані, оскільки щодня прибувало 10 000 свіжих американських військових. Союзники відкинули німців у стоденному наступі, безперервній серії атак, на які німці не мали протидії. Одна за одною з війни вийшли Центральні держави: спочатку Болгарія (29 вересня), потім Османська імперія (31 жовтня) і Австро-Угорська імперія (3 листопада). З поразкою своїх союзників, революцією вдома, і небажанням військових воювати, кайзер Вільгельм зрікся престолу 9 листопада, після чого Німеччина підписали перемир'я 11 листопада 1918 року, закінчивши війну.
Перша світова війна стала значним поворотом у політичному, культурному, економічному та соціальному кліматі світу. Війна та її безпосередні наслідки призвела до численних революцій та повстань. Велика четвірка (Велика Британія, Франція, Сполучені Штати та Італія) нав'язала свої умови переможеним державам у серії договорів, узгоджених на Паризькій мирній конференції 1919 року, найбільш відомим з яких був Версальський договір з Німеччиною. Зрештою, внаслідок війни Австро-Угорська, Німецька, Османська та Російська імперії припинили своє існування, а з їх залишків утворилися численні нові держави, серед яких Чехословацька Республіка, Естонія, Фінляндія, Латвія, Литва, Польська Республіка та Королівство Сербів, Хорватів і Словенців. Німеччина втратила власні колоніальні території. Велика ціна ведення війни також утворила підґрунтя для розпаду Британської Імперії. Однак, незважаючи на остаточну перемогу союзників і створення Ліги Націй під час мирної конференції, покликаної запобігти майбутнім війнам, Друга світова війна розпочалась трохи більше ніж двадцять років потому.
= Причини =
Нерівномірний розвиток європейських країн і, як наслідок, загострення суперечностей між нимиВелика Британія і Французька республіка в силу різних причин (раннього закінчення феодальної централізації країн, розвитку капіталізму, захоплення величезних колоній) певний час залишалися на перших місцях у Європі за рівнем економічного і політичного розвитку, але після постання на карті нової держави — Німецької імперії, яка хотіла здобути собі «місце під сонцем» — почалася боротьба за першість у Європі. На початок ХХ століття Французька республіка і Велика Британія почали відставати в темпах розвитку від Німецької імперії, якій не вистачало «життєвого простору» — вона вимагала переділу кордонів і колоній.
Відсутність механізму вирішення проблем дипломатичним шляхомНа початок ХХ століття ефективного плану дій для запобігання військовим конфліктам не було — всі надії покладалися на воєнну міць і потугу держави.
МілітаризаціяЗ початку існування Німецька імперія почала дії державних органів у сфері економіки, політики та соціуму, спрямовані на нарощування військової потужності держави. На початку ХХ століття цю ж практику почали застосовувати всі великі держави Європи.
Перегони озброєньВійськово-морські перегони між Великою Британією й Німецькою імперією посилилися 1906 року, коли до ладу став британський лінкор «HMS Dreadnought»; його конструкція була революційною й робила всі попередні лінійні кораблі застарілими. Велика Британія також підтримувала значну перевагу в інших військово-морських галузях, особливо над Німецькою імперією та Королівством Італія. Пол Кеннеді вказує, що обидві нації вірили у тезу Альфреда Тейєра Мехена «Стратегія повеління морем» як життєво важливу для великого статусу нації. Досвід морського рейдерства показав хибність цієї тези. Девід Стівінсон описав перегони озброєнь, як «цикл укріплення підвищеної воєнної готовності». Девід Геррманн вбачав конкуренцію у суднобудуванні як частину загального руху в напрямку війни. Ніл Фергюсон, все ж таки, стверджував, що змога британців підтримувати повне лідерство показує, що це не було основним фактором у конфлікті, який наближався. Також слід відзначити, що вартість перегонів озброєнь однаково відчували і в Великій Британії, і в Німецькій імперії. Загальні витрати на озброєння шести великих держав (Великої Британії, Німецької імперії, Французької республіки, Російської імперії, Австро-Угорської імперії та Королівства Італія) між 1908 і 1913 роками збільшились на 50 %.
Створення провідними державами експансіоністських військових планів у разі початку війни
Німецький план Шліффена передбачав напад на Французьку республіку через нейтральну Бельгію і захоплення Парижа в найкоротші терміни, а потім перенаправлення основних військ на схід для війни з Російською імперією.
Французький План XVII передбачав завдання швидкого удару в індустріальний центр Німецької імперії — Рурську долину. Це завдало б значної шкоди можливостям Німеччини продовжувати війну надалі.
Російський План XIX передбачав мобілізацію її армій і проти Австро-Угорської імперії (План «А»), і проти Німецької імперії.
Створення військово-політичних блоківОднією з цілей зовнішньої політики Великих держав у довоєнні роки, була підтримка балансу сил в Європі. Це розвинулось у складну схему таємних та загальновідомих союзів і договорів, які потім перетворилися на військово-політичні блоки — Антанту і Троїстий союз. Противага між ними стала каталізатором початку війни.
Завершення територіального переділу світу і конфлікти за розподіл сфер впливуНа початок ХХ століття весь світ був розподілений між великими колоніальними державами — Великою Британією і Французькою республікою. Німецька імперія, яка вступила в боротьбу за колонії пізніше за інших, не погоджувалася з таким станом справ. Це призводило до спроб нового переділу територій і сфер впливу.
= Торговельні бар'єри =
Корделл Голл, держсекретар при Франкліні Рузвельті, через декілька років після Першої світової війни сказав, що торговельні бар'єри були першопричиною і Першої, і Другої світових воєн. Приблизно у 1943—1944 роках, він спроєктував Бретон-Вудські домовленості, для зменшення торговельних бар'єрів та усунення того, що він вважав причиною конфліктів.
= Поєднання 